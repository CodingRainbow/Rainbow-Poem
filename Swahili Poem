Kitendawili

Watu wenye sura mbili, unao wasimulia
Si watu ni makubeli, wako tayari kuua
Tukae nao kwa mbali, roho wasije zitoa
Watu wasio murua, ni maadui wa kweli.
Wasifu wao tumbili, kila mti wachupia
Vipando vyetu halali, haweshi kuvivamia
Tena wafanya kejeli, majumbani waingia
Watu wasio murua, ni maadui wa kweli.
Hawajali hawabali, wendekeza ya dunia
Nyoyo zao za jabali, imani 'mewapotea
Wanajikumbizia mali, nundu zao za ngamia
Watu wasio murua, ni maadui wa kweli.
Asiyemcha Jalali, Muumba wetu Jalia
Hafai hastahili, kuwaongoza raia
Isiwe mara ya pili, fursa kumuachia
Watu wasio murua, ni maadui wa kweli.
Beti tano ni kamili, kuongeza sina nia
Kwa chako kitendawili, jibu nimekutolea
Nambie ewe Hashili, kama nimekipatia
Watu wasio murua, ni maadui wa kweli
