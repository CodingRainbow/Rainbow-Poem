Yağış yağır, rəqs eyləyir gur damlalar
Sıra sıra inci inci nur damlalar
Göydə iki qara bulud çatılaraq 
İldırımlar şaqqıldayır şaraq şaraq
Quşlar uçur yuvasına fırıl fırıl
Çaxnaşmada göy üzündə ildırımlar
Bir birinə dəydi baxın qaldırımlar
Dönmələrdə durana bax qaçana bax
Qaldırımda o balaca oğlana bax 
Öz döşündə yeni sözlər toxuyaraq
Ayağını şappıldadır oxuyaraq
Ey gənc durma qoltuqlamaq zamanıdır 
Təbiətin ən şux çaqraq zamanıdır

Yağ yağışım yağ sel ol yağ
Sırma sırma tel tel ol yağ
Çözül sənki kölgəli bir yar saçısan
Bağrı yanıq səhraların əlacısan
Yağ yağışım sellənərək
Sırmalanıb tellənərək 
Züm zümənlə şirin şirin dinlən yağış
Küçələrdə uşaq kimi vellən yağış
Bunlar keçər çarpın səma köksüm kimi
Ey ildırım səs ver mənə səsim kimi
Yağ ey yağış fikrim kimi hissim kimi
Uzaq yaxın çöllərə yağ, ölkələrə ellərə yağ

Yağış yağır, rəqs eyləyir gur damlalar
Sıra sıra inci inci nur damlalar

Mikayıl Müşfiq
